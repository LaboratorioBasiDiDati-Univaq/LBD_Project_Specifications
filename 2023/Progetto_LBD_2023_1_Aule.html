<html><head><title>Specifica</title><style>body{margin:2rem 5rem;font:12pt Calibri,Helvetica,sans-serif;text-align:justify}h1{margin:1rem -2rem;background:#2e74b5;text-align:center;border-radius:5px;font-size:200%;font-weight:700;color:white;padding:5px}h2{font-size:200%;font-weight:700;margin-bottom:1rem}h3{font-size:140%;border-bottom:1px solid black;margin-bottom:1rem;margin-top:2rem;font-weight:400}li,p{margin-top:.5em;position:relative}ul li{padding-left:1em}ol,ul{margin-left:0;padding-left:0}ul{list-style:none}ol{margin-left:1em}ul ul{margin-left:.5em}blockquote{margin-left:0;font-style:italic;font-size:110%;margin-top:.5rem;font-weight:400}ul > li:before {content:'\2014';display:block;position:absolute;left:0;top:0}table{width:100%;border:2px solid black;border-spacing:0;border-collapse:collapse}td,th{border:1px solid black}.linetocompile{border-bottom:.5px solid gray;width:100%;line-height:2rem}.break{page-break-before:always}@media print{@page {size:210mm 297mm}body{margin:1cm}}</style><meta charset=UTF-8><body><h1>Corso di Laboratorio di Basi di Dati<br><em>Progetti A.A. 2023/2024</em> - Specifica 1</h1><section class=specifica><h2>Progetto "Aule"</h2><blockquote><p>Versione 1.0</blockquote><h3>Premessa</h3><p>I progetti di fine corso si ispirano sempre ad esigenze reali. La specifica informale del problema data nei paragrafi seguenti può essere, come in ogni caso reale, incompleta e, in alcuni punti, ambigua o contraddittoria. Lo studente dovrà quindi raffinare e disambiguare le specifiche mediante l'interazione con il committente. In alcuni casi allo studente sarà richiesto di valutare diverse possibili alternative, per poi sceglierne una in maniera motivata. Le motivazioni di tutte le scelte interpretative, progettuali e implementative andranno sempre chiaramente documentate nel progetto e verranno discusse in sede di esame.<p><em>Nota</em>: alcune delle funzionalità richieste dalla specifica potrebbero non essere realizzabili con singole query, ma richiedere l'uso di strumenti più avanzati messi a disposizione dal DBMS, come le procedure. In ogni caso, tali procedure avrebbero una o più query come parte principale. L'uso di queste caratteristiche avanzate aumenta notevolmente il valore di un progetto. Tuttavia, nel caso si decida di non utilizzarle nell'implementazione, è necessario comunque presentare lo pseudocodice corrispondente, e realizzare <em>completamente</em> le relative query.<h3>Specifiche</h3><section class=descrizione><p>Il database <em>Aule</em> rappresenta la struttura dati del sistema di gestione aule del nostro Ateneo (https://aule.univaq.it).<p>Ogni <em>aula</em> gestita dal sistema avrà associati un <em>nome</em>, una <em>posizione</em> (luogo, edificio, piano), una <em>capienza</em> (numero posti), l’email del <em>responsabile</em>, il numero di <em>prese</em> elettriche e di rete presenti, delle generiche <em>note</em> e la lista delle <em>attrezzature</em> disponibili (ad esempio proiettore, schermo motorizzato, schermo manuale, impianto audio, PC fisso, microfono a filo, microfono senza filo, lavagna luminosa, wifi). Le attrezzature associabili alle aule dovranno essere liberamente configurabili nel database.<p>Le aule saranno suddivise in <em>gruppi</em> (che potranno rappresentare dipartimenti, poli, ecc.), anch'essi liberamente configurabili. Ogni gruppo avrà un <em>nome</em> e una <em>descrizione</em>.<p>Sarà possibile allocare le aule assegnandovi degli <em>eventi</em>. Per semplicità, assumeremo che un evento non possa essere a cavallo di due o più giorni: in altre parole ogni evento si svolgerà in una singola giornata (di cui dovrà essere specificata la <em>data</em>), con una determinata <em>ora</em> di inizio e di fine. L’evento avrà associate anche una <em>descrizione</em>, il nome e l’email del <em>responsabile</em> dell’evento, una <em>tipologia</em> (lezione, esame, seminario, parziale, riunione, lauree, altro) e, per le tipologie lezione, esame e parziale, anche il nome di un <em>corso</em>. I corsi disponibili e i dati dei responsabili saranno anch'essi contenuti nel database.<p>Un evento potrà essere dichiarato come <em>ricorrente</em>, e in tal caso si dovrà specificare il tipo di ricorrenza (giornaliera, settimanale o mensile) e fino a che data ripeterlo. <em>Suggerimento: un evento ricorrente corrisponde a tutti gli effetti a un evento copiato nello stesso slot orario per tutti i giorni determinati dal tipo di ricorrenza, fino al termine specificato. Al momento della definizione di un evento ricorrente, quindi, potreste semplicemente creare tutta la serie di eventi singoli corrispondenti. Tali eventi avranno, però, un "ID master" in comune, in modo che li si possa mettere sempre in relazione (per poter, ad esempio, cancellare un intero evento ricorrente e non una singola ricorrenza). Ovviamente questa è un’idea, potete trovare anche altre soluzioni ugualmente o maggiormente valide.</em></section><p>Ci sono indubbiamente svariati vincoli che possono essere applicati ai contenuti di questa base di dati. L'individuazione dei vincoli e la loro implementazione (con vincoli sulle tabelle, trigger o quantomeno definendo il codice e le query necessari ad effettuarne il controllo) costituiscono un requisito importante per lo sviluppo di un progetto realistico, e ne verrà tenuto conto durante la valutazione finale.<h3>Operazioni da realizzare</h3><p>Di seguito sono illustrate schematicamente le operazioni previste sulla base di dati, ciascuna da realizzare tramite una query (o, se necessario, tramite più query, <em>opzionalmente</em> racchiuse in una <em>stored procedure</em>). Ovviamente, ogni ulteriore raffinamento o arricchimento di queste specifiche aumenterà il valore del progetto.<section class=operazioni><ol><li>inserimento di una nuova aula<li>inserimento di un evento singolo e di un evento ricorrente<li>modifica di un evento ricorrente<li>eliminazione di un evento ricorrente<li>associazione di un'attrezzatura a un'aula<li>estrazione lista degli eventi associati a una specifica aula in una determinata settimana<li>estrazione lista degli eventi degli eventi delle prossime tre ore (cioè che inizieranno nell'arco delle prossime tre ore)<li>calcolo del numero di lezioni relative a un corso svoltesi in un determinato anno accademico e del corrispondente numero complessivo di ore di didattica (<em>si assuma che, dato un anno, l'anno accademico corrispondente vada da ottobre di quell'anno a giugno del successivo</em>)<li>estrazione di tutti gli eventi previsti nella giornata odierna nelle aule di un determinato gruppo<li>calcolo della percentuale d'uso di un'aula in un determinato giorno (cioè del rapporto tra il tempo totale per cui è allocata da eventi e la durata complessiva della giornata)<li>estrazione delle aule la cui percentuale media giornaliera d'uso, calcolata in un mese specificato, è minore del 70% (<em>suggerimento</em>: partite dal risultato della query precedente, calcolatelo per tutti i giorni di un mese, fatene la media... potete provarci con una singola query o usando del codice)</ol></section><p>È possibile inserire procedure di gestione addizionali che si ritengano utili.</section><section class="indicazioni break"><h1>Indicazioni per lo Sviluppo del Progetto</h1><h3>Tecnologie da utilizzare</h3><p>Il DBMS da utilizzare per la realizzazione del progetto è MySQL. MariaDB è un'alternativa accettabile.<p><em>Opzionalmente</em>, il database realizzato potrà essere dotato di un'interfaccia scritta con un linguaggio di programmazione a scelta (Java o PHP) tramite la quale invocare le query richieste (fornendone gli eventuali parametri) e visualizzarne i risultati.<h3>Svolgimento e Documentazione del Progetto</h3><p>Le specifiche fornite potrebbero non risultare esaustive o completamente definite. Ogni funzionalità aggiunta o raffinata, anche tramite l'interazione con il committente, sarà adeguatamente valutata. Tutte le scelte progettuali vanno comunque discusse e motivate.<p>Il progetto dovrà essere svolto secondo le seguenti fasi:<ol><li><p>Formalizzazione ed analisi dei requisiti.<li><p>Progettazione concettuale tramite il modello Entità-Relazione.<li><p>Descrizione di tutti i vincoli non esprimibili nel modello ER.<li><p>Ristrutturazione ed ottimizzazione del modello ER.<li><p>Traduzione del modello ER nel corrispondente modello relazionale.<li><p>Implementazione effettiva del modello relazionale e di tutti i vincoli tramite SQL.<li><p>Implementazione delle query, procedure, funzioni, ecc. tramite SQL.</ol><p>Tutte le fasi appena descritte dovranno essere corredate da adeguata documentazione <strong>in formato elettronico</strong> che illustri quanto è stato realizzato e le scelte intraprese.<p>In particolare, dovranno essere necessariamente inclusi nella documentazione gli schemi ER risultanti dai passi (2) e (4), debitamente commentati, e il modello relazionale della base di dati ottenuto al passo (5), in cui siano messe in evidenza le chiavi delle varie tabelle e le relazioni tra queste ultime.<p>Il database finale, risultato dei passi (6) e (7), dovrà essere consegnato nella forma di un <em>script SQL</em> contenente la struttura del database (istruzioni CREATE, comprese eventuali procedure, funzioni e viste) e il codice delle query necessarie a realizzare le funzionalità richieste. <strong>Il codice di ciascuna query dovrà essere preceduto del suo numero identificativo e dal testo della sua definizione</strong>, come riportato nella presente specifica. <em>Opzionalmente</em>, lo script potrà comprendere anche dei dati di prova (istruzioni INSERT).<br><em>Suggerimento</em>: potete usare le funzioni di esportazione presenti in tool come <em>phpMyAdmin</em>, <em>DBeaver</em> o <em>MySQL Workbench</em>, oppure direttamente il comando <em>mysqldump</em>, per esportare un <em>dump</em> del database contenente sia la struttura che i dati. Inoltre, per praticità, nella maggior parte dei casi potrete incorporare anche la definizione delle query nel dump del database, definendole come viste o stored procedures con nomi significativi come "Query_1", ecc.<p>A puro titolo esemplificativo, all'interno del repository dei progetti del corso è presente un documento-base, strutturato seguendo le indicazioni appena esposte, da cui è possibile derivare la propria documentazione.<p>Le parti della specifica marcate come <em>opzionali</em>, se omesse, non renderanno il progetto insufficiente ma non gli permetteranno comunque di raggiungere il massimo dei voti. Nel caso si decida di realizzarle, non sarà necessario che siano perfette o complete, ma che dimostrino chiaramente il vostro impegno nell'affrontare una tematica avanzata.<p>Nel caso di gruppi di lavoro composti da più componenti, <em>il contributo effettivo offerto da ciascun componente</em> alla realizzazione finale <strong>deve</strong> essere descritto nella documentazione (indicando, ad esempio, chi si è dedicato prevalentemente alla modellazione concettuale, chi ha realizzato il database con SQL, chi ha lavorato su ciascuna query, ecc.). In sede di esame, i responsabili potranno essere chiamati a riferire sugli aspetti loro delegati.<h3>Valutazione del Progetto</h3><p>La documentazione e il codice del progetto descritti nella sezione precedente andranno consegnati, anche per email, almeno <strong>una settimana prima</strong> della data prevista per l'appello d'esame. Eventuali eccezioni a questa regola potranno essere concordate col docente.<p>In sede di esame saranno discussi eventuali problemi riscontrati nel progetto e potrà essere richiesta una dimostrazione del funzionamento di alcune query e/o dell'eventuale interfaccia realizzata (è quindi opportuno portare con sé un portatile con il progetto installato e funzionante).<p>Nel valutare il progetto consegnato saranno prese in considerazione le seguenti caratteristiche:<ol><li><p>Rispetto delle specifiche e loro corretto raffinamento, ove necessario.<li><p>Correttezza e conformità alle specifiche dei modelli realizzati.<li><p>Correttezza tecnica dell'implementazione fisica del database (struttura, vincoli).<li><p>Correttezza tecnica delle query realizzate e loro aderenza alle funzionalità richieste.<li><p>Adeguatezza della documentazione.</ol><p>A questa valutazione si aggiungerà quella generale derivata dalla discussione del progetto in sede d'esame.<h3>Ulteriori Informazioni</h3><p>Questa specifica è disponibile nel repository del corso di Laboratorio di Basi di Dati, all'indirizzo https://github.com/LaboratorioBasiDiDati-Univaq/LBD_Project_Specifications. Ulteriori informazioni e chiarimenti sulle specifiche possono essere richiesti direttamente via email all'indirizzo giuseppe.dellapenna@univaq.it.<p>Si ricorda che i progetti vanno svolti in <em>piccoli</em> gruppi (due/tre persone è il numero consigliato). Eccezioni a questa regola andranno concordate direttamente col docente.</section>